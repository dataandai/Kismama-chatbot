Az éjszakai alvásigény függ a gyermekünk korától és attól is, milyen nappali alvási szokásokkal rendelkezik és van-e megfelelő napirendje.
Mi a különbség a nappali és az éjszakai alvás között? Míg a baba nappali alvása felületesebb, addig az éjszakai sokkal mélyebb.
Újszülöttkorban még nem tér el egymástól a nappal és az éjszaka, a baba még ugyanolyan felszínesen alszik éjjel és nappal, ezért fordulhat elő az, hogy sokszor álmában forgolódik, sírdogál, cuppog és egyéb aktivitásra utaló dolgokat csinál.Legkésőbb 4-6 hetes korra azonban már megtanulja, mikor van a nappal és az éjszaka és nappal már csak rövidebbeket alszik, este pedig lefekvés előtt már tovább van ébren és nyugodtabban alszik éjjel, kevesebbet mozog.
A nappali alvásigénye az életkorral fokozatosan csökken, míg 3 hónaposan jellemzően 3x 1-2 óra alvást igényelnek a babák nappal (de előfordulnak olyan babák is, akik megelégszenek 3×30-45 perc alvással), addig 6-9 hónapos kor között a legtöbb baba már csak 2×1,5 óra nappali alvást igényel, 12-18 hónapos kor között pedig áttérnek az egyszeri hosszabb (1-3 óra) nappali alvásra, 2-5 éves kor között pedig ez még tovább csökken, sok kisgyerek óvodáskorban már el is hagyja a nappali alvást.
újszülöttől 3 hónapos korig 9-11 óra (2-3 óránkénti ébredésekkel)
3-5 hónapos korban 10-11 óra (3-4 óránkénti ébredésekkel és ebben lehetséges, hogy az éjszaka első felében egy ébredés már kimarad, így 5-6 órát egyben alszik a baba)
5-18 hónapos korig 11-12 óra (1-2 ébredéssel)
18-36 hónapos korig 10-11 óra (1 ébredéssel)
3 éves kortól 10-11 óra (egyhuzamban)
Fontos tudni, hogy ezek az alvásigények nagy egyéni eltérést mutatnak és semmiképpen sem tekinthetőek kötelező érvényűnek vagy ajánlásnak, ezek a számok az átlagos statisztikai adatokat mutatják, amiket irányadóként érdemes kezelni elsősorban. Minimális eltérésnél nem beszélhetünk arról, hogy túl keveset aludna a baba vagy, hogy alvászavarai lennének.
Azt is érdemes észrevenni, hogy a legtöbb kisgyerek 2-3 éves korig legalább egyszer felkel még éjszaka akkor is, ha nincs semmi baja, egyszerűen csak éhes vagy szomjas lesz éjszaka. Az ébredések számát azonban sok egyéb tényező is befolyásolhatja, amik között lehetnek környezeti, egészségügyi és pszichés okok is.
A babák alvási mintázata nagyjából 2 éves korra válik hasonlóvá a felnőttekéhez, innentől képesek zavartalanul átaludni az éjszakát (ha egyébként más zavaró tényezők nem állnak fent).
Emellett, ahogyan a felnőttek is felszínesebben alszanak hajnalban, a babák és a kisgyerekek is könnyebben felriadnak már ilyenkor. 1-2 éves kor között pedig az sem ritka, hogy felébrednek és akár 1-2 órát is ébren vannak, nem tudnak visszaaludni.
Túl keveset alszik, ha az éjszaka folyamán összevissza ébred, nincs rendszer az ébredéseiben.
Keveset alszik,ha felébred nehezen alszik vissza, önmagában az etetés vagy a megszokott altatási módszerek (pl. cumi) sem segítenek a visszaalvásban,gyakran ébred éjszaka sírva, hisztizve
A nappali alvásaiban sincs rendszer, nehezen alszik el, nyűgös, összevissza alszik, nincs nagyjából kiszámítható napirendje.
Kevés az alvás, ha nappal is nyűgös, rosszkedvű, hamar sírva fakad vagy hisztizni kezd, nem mélyül el a játékaiban szívesen, ingerlékeny, türelmetlen.
A túlfáradás tipikus jeleit mutatja: nem érdeklik a környezetében az új tárgyak és emberek, a tekintetével kerüli a stimuláló dolgokat, a fülét, orrát vagy a szemét dörzsöli, furcsán pislog (mintha le akarna csukódni a szemhéja, de aztán gyorsan kinyitja).
A túl kevés alvás miatti viselkedési problémák: a fent már említett ingerlékenység mellett, ha a baba folyton fáradt, emiatt nincs kedve, ereje felfedezni a világot, ez hosszú távon kihatással lesz az összes többi fejlődési folyamatra is.
A csecsemőkori kialvatlanság hozzájárul a későbbi alvászavarok kialakulásához is, beleértve a felnőttkori alvási apnoét is.
Ha a baba túl keveset alszik, érzékenyebb lesz a fájdalmakra. 
Egy óvodás korúakat vizsgáló tanulmány megállapította, hogy a kiskoruk óta alváshiánnyal küzdő gyerekek gyengébb társadalmi készségekkel és kisebb befogadó szókinccsel rendelkeznek, gyengébbek az empátiás készségeik és az érzelmi intelligenciájuk is. 
Ha krónikus fáradtság miatt nem alszik a babád és már teljesen átláthatatlan a napirendetek, két lépcsőben érdemes megoldanod a problémát: először érd el, hogy bármilyen módon kipihenje magát és utána változtass az alvási szokásokon
A baba érzi, ha feszült és stresszes vagy és ilyenkor még kevésbé tud elaludni.
Napirend és lefektetési rutin kialakítása: az elalvás függ attól, hogy a baba eléggé fáradt-e már, ugyanakkor attól is, hogy olyan rutin szokásokkal segítsd az elalvását, amiből felismeri, hogy mit kell tennie, ugyanakkor amik el is lazítják.
Akkor fog tudni könnyedén el- és visszaaludni, ha a számára megfelelő módon altatod el. 
Gyakori hiba, hogy az altatási rutin túl hosszú (1-2 órára nyúlik, az ideális a 20-30 perc) vagy túl komplex (hinta, mese, éneklés, ringatás, etetés – ez már így túl sok, felébred tőle a baba ahelyett, hogy ellazulna, általában 2-3 dolog elég, pl. babamasszázs után éneklés vagy meseolvasás után ringatás)
Lehetőség szerint ne nézzetek tévét, telefonozzatok a szobában, ha a baba már alszik és a az esti altatást követő időszakban a lakás többi részében se legyen túl hangos a tévé/számítógép. 
Sokat segít az altatásban és a minőségibb alvásban, ha a lefektetés előtti időszakban már csak kisebb fények égnek a lakásban (pl. fürdetésnél csak egy kisebb lámpa világít, pelenkázásnál elég egy kislámpa fénye, a szoptatás alatt meg már egyáltalán ne égjen a lámpa), ez ugyanis segít a szervezet belső cirkadián ritmusát is az éjszakára hangolni.
Ha a nagymértékű vízivás, állandó szomjúság a fűtési szezonban jelentkezik, jó esély van rá, hogy száraz a lakás levegője és a babád emiatt szomjazik meg éjszakánként. Párologtatással lehet ritkítani az ébredések számát, ezt a legegyszerűbben úgy oldhatod meg, ha a fűtőtestre helyezel egy vízzel teli tálat (kerámia vagy fém, semmiképpen sem műanyag, mert az megolvadhat!), de lehet vásárolni is profi párologtató gépeket, amikkel beállíthatod az ideális páratartalmat a szobában.
Nagy melegben a felnőttek is többet izzadnak és gyakrabban kelhetnek fel inni éjszaka, azonban a babák és a kisgyerekek hőszabályozása még nem olyan jó, mint a felnőtteké, ők könnyebben túlhevülnek, kevesebbet izzadnak és, amikor alvás közben melegük van (akár normál szobahőmérsékletnél is, ha egy kicsit vastagabb a takaró vagy túl meleg a ruhájuk), nem takaróznak ki ösztönösen (vagy nem tudják levenni magukról a ruhát) ezért felébrednek és vízivással hűtik le magukat
Ügyelj rá, hogy a baba ne legyen túlöltöztetve éjszakára sem, alaposan szellőztesd ki a szobáját esténként és nem kell túlfűteni sem a szobáját.
Ha a kisgyereked már megbízhatóan, önállóan alszik, nyugodtan oda tehetsz az ágya mellé, számára is elérhető helyre egy adag vizet éjszakára, hogy tudjon inni, amikor megszomjazik.
Biztonsági okokból (ne tudja félrenyelni vagy kiönteni) jobb szelepes üveget választani erre a célra, amiből nem folyik túl gyorsan a víz. Másfél-2 éves kor között már képesek megtanulni a kisgyerekek önállóan inni éjszakánként.
Előfordulhat, hogy a gyermekednek nem a vízre van szüksége igazán, hanem az általad nyújtotta biztonságra. Ilyenkor csak néhány kortyot iszik (vagy azért iszik sokat és sokáig, mert tudja, hogy csak addig vagy vele) és elutasítja az önálló ivás lehetőségét, mint ahogyan azt is, hogy éjszakánként más menjen be hozzá, csak te vagy a jó. Ilyen esetben általában az ébredések hátterében valamilyen más zavaró körülmény van, a hozzád való ragaszkodást pedig a szeparációs szorongás okozza.
Előfordul, hogy a baba szimplán csak éhes és emiatt ébred fel. Különösen az 1 év alatti babáknál fordul elő (de nagyobbakkal is megesik), hogy korábban éjjel többször ébredt enni, aztán elmaradnak az éjjeli etetések és amikor újra ébredni kezd a baba vagy nem megszokott időpontban kel, akkor az anya azt hiszi, hogy csak szomjas és vízzel kínálja meg.
A baba elfogadja a vizet, majd visszaalszik, de rövid idő (gyakran akár 45-60 perc) elteltével újra ébred és megint sír, ekkor ismét vizet kap, amivel gyorsan eltelik, de mivel nem lakik jól újra hamar felébred és így tovább. Aztán, amikor elkövetkezik az etetésidő, anya megeteti és onnantól hosszabban alszik a baba.
A szopómozgás megnyugtató a baba számára, ezért szeretnek a babák szoptatás közben aludni vagy a cumisüvegen, cumival a szájukban szunyókálni.
Sokan alkalmazzák a szopiról vagy az éjszakai tápszerről leszoktatásra azt a megoldást, hogy helyette vizet adnak a babának, azonban arra nem gondolnak, hogy a kicsik erre is rá tudnak szokni, különösen, ha az éjszakai szopi nem a táplálék, hanem a biztonságérzet, az összebújás miatt volt fontos a számukra.
Amikor jönnek a fogak (különösen a hátsó kisőrlők), a hűs víz átmenetileg csillapíthatja a fájdalmat és utána könnyebb a visszaalvás. 
Ha a babád nappal is a fogzás jeleit mutatja (nyálzik vagy sokat piszkálja a száját, masszírozza az ínyét, esetleg más fogzós tünetei vannak) és éjjel is gyakran, rendszertelenül és nyugtalanul ébred, akkor jó eséllyel a fogzás zavarja meg az álmát és ezen kell segítened ahhoz, hogy jobban aludjon. 
Víz helyett a visszaalvásban segíthet a fogzáskönnyítő gélek használata is.
Bár sokan pusztán rossz szokásnak hiszik, előfordulhat, hogy a sok ivás hátterében egészségügyi probléma áll, ezért ha nem csak átmeneti, néhány hétig tartó dologról van szó, vagy a gyermeked nappal is nagy mennyiséget iszik, érdemes kivizsgáltatnod őt, hiszen veseproblémákra, anyagcserezavarra vagy akár cukorbetegségre is utalhat az állandó ivás!
Fontos azt is tudni, hogy ha nem vízből, hanem például kakaóból vagy teából iszik meg nagy mennyiséget éjjel a kicsi, az önmagában is okozhat problémát, ezekben ugyanis cukor és/vagy koffein is található, ami önmagában okozhatja az egyre gyakoribb ébredéseket és a nyugtalan alvást.
A szakmai ajánlások (pl. a WHO és az AAP – Amerikai Gyermekgyógyászok Szövetsége -) ajánlása általában azt tartalmazzák, hogy biztonságosabb a babát hanyattfekve altatni (elsősorban a bölcsőhalál veszélye miatt) és számos szakember is ezt javasolja. 
A bölcsőhalál csecsemőkorban (1 éves kor előtt) bekövetkező, minden előzmény nélküli, váratlan halál, amelynek kapcsán sem a kórelőzmény-felvétel, a kórbonctani vizsgálat nem tud kiváltó okot igazolni. 
A SIDS a csecsemőkori (1 éves kor előtti) halálozások 40-50%-át okozza. Leggyakrabban 1-4 hónapos kor között következik be, utána már csökken az előfordulása, de egészen 1 éves korig előfordulhat. Közép-Európában 10.000 csecsemőből 2,7-et érint.
A csecsemőhalál kialakulásának oka ismeretlen, az eddigi kutatások szerint a légzőközpont fejletlensége, az alvás-ébrenlét zavara és egyes agyi területek mikroszkopikus elváltozásaira gyanakszanak. 
A legbiztosabb felkészülés a megelőzés, ezért minden babánál érdemes legalább 6 hónapos (de inkább 1 éves) korig légzésfigyelőt alkalmazni különösen, ha a veszélyeztetett csoportok valamelyikébe tartozik.
Az Egyesült Államokban, ahol az közép-európainál sokkal magasabb (6,9/10.000) a SIDS előfordulása már évtizedekkel ezelőtt azt kezdték tanácsolni a szülőknek, hogy fektessék hanyatt a babákat, ezzel jelentősen csökkentették a bölcsőhalál előfordulását. 
A háton altatás előnyei a következőek, a baba légutai szabadon vannak,szabadon mozoghat, nézelődhet,nem alszik olyan mélyen, ezért csökken a SIDS kialakulásának esélye.
A háton altatás hátrányai:a baba a mozgásával felébresztheti magát,a baba a mozgásával ébren tarthatja magát, nehezebben tud elaludni (ezen laza pólyázással lehet segíteni),bukós babáknál fennáll a veszélye, hogy a buki visszacsurog és a légutakba kerül,nem érzi fizikailag biztonságban magát, ami kiváltja nála a Moro-reflexet (kapaszkodó reflex, a baba széttárja a karját és nem vesz levegőt), ez olykor affektív apnoéhoz vezet.
A hason altatás előnyei a baba könnyebben alszik el,a baba mélyebben és zavartalanabbul alszik,ha a baba bukik, a buki kifolyik a száján, a hasfájós babáknál csillapítja a fájdalmat és segít a nyugodt alvásban, a refluxos babáknál csillapítja a nyugtalanságot és a tüneteket.
A hason altatás hátrányai mivel a baba mélyebben alszik, könnyebben kialakul a légzéskimaradás, ha túl sokat bukik, a légutakba kerülhet (ezt kiküszöbölhetjük azzal, ha nedvszívó anyagra fektetjük, a gumival rögzíthető matracvédők alkalmasak erre).
A köztudatban kevésbé van benne, hogy létezik egy harmadik lehetőség is: az oldalra fektetve altatás. Ezt a legkönnyebben úgy tudod megoldani, hogy az erre a célra tervezett háromszög alakú szivacsot használod, de egy stabil szopipárnával is megtámaszthatod a baba hátát.
Az oldalra fektetve altatás előnyei, ha a baba bukik, nem nyeli vissza, ezért ebben a helyzetben a legkisebb a fulladás veszélye,szabadabban tud mozogni és lélegezni.
Az oldalra fektetve altatás hátrányai ebben a testhelyzetben gyakoribb a hasfájás, mint hasonfekve, de kisebb, mint háton.
Az első hetekben érdemes kifigyelni, milyen testhelyzetben tud a babád a legkönnyebben elaludni és hogyan tud a leginkább zavartalanul pihenni. 
Próbáljatok ki több testhelyzetet és altatási módot, altassátok a babát a közeletekben kiságyban, ha a kiságyban nem alszik jól, érdemes kipróbálni a bölcsőt, nappal elaltathatjátok hordozókendőben, kipróbálhatjátok a fehér zajt, a hanyattfekvő baba aludhat laza pólyában vagy egy takaróba lazán becsomagolva
Nagyjából 4-6 hónapos kortól a legtöbb baba már magától is képes a számára legkényelmesebb testhelyzetet felvenni alváskor, ilyenkor már nem kell csak egyféle testhelyzetet erőltetni és nem szükséges átfordítani, ha megfordult.
Ha a babád nem tartozik a veszélyeztetett csoportba (egészségesen született, nem volt oxigénhiánya, nem koraszülött) és legjobban hason tud aludni, nyugodtan altasd így, de tartsd be a biztonságosan hason altatás szabályait:
Kemény legyen a matrac!
Ne használj párnát és ne legyen semmi a kiságyban, ami alá bekerülhet a feje!
Legyen a baba alatt légzésfigyelő és minden alkalommal kapcsold be!
Tanuld meg a csecsemő újraélesztést!
Ne öltöztesd túl a babát, ne használj vastag takarót! A szobát szellőztesd ki lefekvés előtt, melegben legyen bukóra nyitva az ablak!
Ha a babád soka bukik mindenképpen legyen a feje alatt nedvszívó réteg!
Ha hason alszik a baba, ne kapjon cumit, vagy ha így alszik el, amikor elaludt, vedd ki a szájából!
Ha a baba vagy a kisgyerek nem alszik jól, azt sokan nevelési kérdésnek gondolják és próbálják rászoktatni őt az önálló elalvásra és a ritkább ébredésre. Ezeknek a szoktatós módszereknek a hátránya, hogy többségében nem a jó alvásra szoktatják rá a gyereket, hanem arra, hogy ha baja van, ne kérjen segítséget .Legk
Ha az alvászavarok áthúzódnak a csecsemőkorról a kisgyerekkorra vagy még óvodás- és kisiskolás korban is tartanak, azt betudják a furcsa gyerekkori szokások közé. Pedig gyakran egészségügyi okok állnak a háttérben.
A csecsemők alvási mintázata eltér a felnőttekétől. Újszülöttkorban még nem válik egymástól el a mélyalvás, az ébrenlét és a felszínes alvás, ezért van az, hogy a baba képes akár nyitott szemmel is aludni vagy félig csukott szemmel szundikálni, miközben látjuk, hogy a szeme jár a szemhéja alatt. 
Sokszor éjszaka is álmában, csukott szemmel sírdogál vagy éppen félálomban kúszik, forgolódik, nyögdécsel a baba. Sokan azt hiszik, ilyenkor egyáltalán nem piheni ki magát, valójában azonban ő ilyen “mozgalmasan” alszik és így is kipihent.
Az első hónapokban megjelennek a rövidebb mélyalvási szakaszok az alvásában, emellett azonban még mindig sok a mozgalmas felszínesebb alvás. 3 hónapos korra éjszaka jellemzően már 45 perces mélyalvási szakaszok után következik 20 perc felszínesebb alvási szakasz és az éjszaka első felében már hosszabban alszik nyugodtabban (vagy legalábbis kevésbé zajosan) a baba, hajnalban pedig gyakrabban ébred fel teljesen.
Az alvás mintázata 2 éves korra válik hasonlóvá a felnőttekéhez, tehát eddigre lesznek nagyjából 3 órásak a mélyalvási ciklusok és ezt követi 15-20 perc felszínes alvási szakasz, amit újra 3 óra mélyalvási ciklus követ.
Az éhség miatt akár másfél-2 éves korig is felkelhet a baba, azonban ez többnyire 3-4 óránként, vagy mindig az éjszaka egy bizonyos pontjátn, azonos időpontokban történik és evés után azonnal vissza tud aludni a baba. Ha azonban összevissza kel, 3-4 óránál sokkal gyakrabban, evés után sem tud visszaaludni, akkor gyanakodhatunk rá, hogy valami más zavarja.
Fogzás az egyik leggyakrabban említett ok az ébredések hátterében. Néhány baba észre sem veszi, mások hetekig nyűgösek, zavarja őket, megváltozik a nappali viselkedésük is és számos egyéb kellemetlen tünettel is járhat (piros popsi, lágyabb széklet, hőemelkedés stb.)
A reflux néha gyorsan kiderül, mert a baba sokat bukik, nem gyarapszik, félrenyel, csuklik és láthatóan kellemetlenül érzi magát ezektől (ha a baba csak sokat bukik, csukik, mohó, de egyébkén jókedvű, jól gyarapszik, akkor nem kell refluxtól tartanunk).
A refluxos baba sírós, lassan vagy egyáltalán nem gyarapodik, bukáskor nyűgös, rossz a lehellet.
Ennél nehezebben észrevehető az ún csendes reflux, amikor a bukás csak a nyelőcsőig jut, fájdalmat okoz, de nem észrevehető a bukás révén (a rossz lehellet és a nyűgösség azonban itt is megjelenik). Jellemző az is, hogy a refluxos baba nem akar szopizni vagy feszeng, sír etetés közben.
A refluxos csecsemő alvásnál azt tapasztalhatjuk, hogy a baba evés után nem tud elaludni, nyűgös, bukik, felszínesen alszik és gyakran felriad, általában a bukásra ébred fel. Gyakran nyitott szájjal veszi a levegőt, horkol alvás közben, köhécsel.  
A refluxos baba többnyire nehezen és nyűgösen alszik el. Jellemző, hogy amikor karban tartod, néha hátrafeszíti a fejét, mert ezzel csillapítja a maró fájdalmat a nyelőcsőben. Ha nem kezelik, akkor súlyos orrmelléküreg- és fülfertőzések vagy légúti betegségek (asztma, tüdőgyulladás, bronchitis) melegágya lehet a reflux.
Reflux gyanúja esetén mindenképpen forduljatok orvoshoz! A házi megoldások (pl. sűrítők és reflux párna) többnyire nem hoznak tartós megoldást.
Korábban bevett szokás volt a refluxos babáknál a refluxpárna alkalmazása, azonban mára kiderült, hogy gyakran súlyosbítja a tüneteket, a sűrítők (pl. Sinlac) alkalmazása ugyan csökkenti a bukást, de a gyomor lassabban ürül ki, ezért erősítheti a reflux egyéb tüneteit és a komplikációkat.
A refluxos csecsemő altatásában segít az orvosi kezelés mellett, ha hasonfekve altatod a babát és ha nyugtalan, kendőben hordozva segítesz neki ellazulni elalvás előtt.
Ha a babád gyakran nyitott szájjal veszi a levegőt alvás közben vagy ha a cicin vagy cumival való altatáskor folyton ki-kiköpi a cumit/cicit és így altatja magát, felmerül a gyanú, hogy megfelelően kap-e levegőt az orrán keresztül.
A fűtési időszakban sok lakás levegője száraz, ilyenkor előfordul, hogy pusztán emiatt bedugul kicsi az orr, ez azonban “száraz” dugulás, tehát a kicsinek nincsenek náthás tünetei, nem folyik az orra, de mégis be van dugulva.
A túlságosan nagy orrmandula vagy mandula gyakran légúti betegségekkel járnak, ilyenkor gyakran ki is derül, hogy az alvászavarok hátterében is ezek állnak. 
ok esetben azonban egészséges a gyerek, mégsem alszik jól és szájon át veszi a levegőt éjszaka – ilyenkor gyanakodhatunk rá, hogy esetleg túlságosan nagy az orrmandulája vagy a mandulája.
A nyitott szájjal légzés miatt túlságosan felületes lesz az alvás, nem alakulnak ki a hosszú mélyalvási szakaszok. 
Azok a gyerekek, akik nem pihenik ki magukat, túlpörögnek és a túlfáradásból fakadóan számtalan viselkedési problémával küzdenek.
olyan is előfordulhat, hogy a kisgyereknél az orrmandula- vagy mandulaproblémák a kisgyerekkori fertőzések során alakulnak ki, nem egyszer orrpolip vagy kikezeletlen fülgyulladás is áll a háttérben. Ilyenkor gyakran csak a rossz alvást tapasztalja a szülő.
Az első napokban az újszülött még nem alkalmazkodik azonnal a külvilághoz, ezért pont annyit alszik, mint odabent az anyaméhben.
A külvilág sokkal ingergazdagabb, mint az anyaméh, amire az újszülöttek gyors kifáradással és szinte ájulásszerű mély alvással reagálnak.
Gyakran a megszületés folyamatában is kifárad a baba, ezért a következő napokban csak alszik-alszik.
A baba vérmérsékletétől is függ, hogy mennyit van ébren az első napokban, az aktívabb babák már az első napokban is többet vannak ébren.
Az első néhány nap vagy hét után a baba elkezd egyre éberebbé válni és a korábbi evés után bealvós időszakok után már nem alszik olyan hosszan mélyen, hanem kisvártatva felébred vagy egyáltalán nem alszik el az evést követően.
Újszülöttkortól 8 hetes korig az összes alvás elég sok (akár napi 20 óra is lehet), de az apránként történik, sok a felszínes alvás, az alvás és ébrenlét közti állapot. Gyakran úgy tűnik a baba alszik, de közben cuppog, forgolódik, sírdogál, máskor mélyen alszik (pl. ölben), de ha letesszük azonnal felébred.
Fontos tudni, hogy a babák a kisebb pl. szoptatás alatti szundikálások közben is pihennek, tehát ez is beleszámít az alvási időbe. Ha ezeket az alvásokat is felírjuk, általában ki szokott derülni, hogy a baba összességében eleget alszik.
2-3 hónapos korra már több és hosszabb a mélyalvás. A nappali alvásigény azonban változó lehet. Sokan elvárják, hogy a baba éjjel legalább 6-8 órát egyben aludjon, nappal pedig legalább 2 vagy 3 hosszú nyugodt alvása legyen. Ezzel szemben a 3 hónapos babáknak csupán 1/3-a alszik egyben legalább 6 órát éjszaka, 2/3-uk pedig 3-4 óránként ébred éjjel enni, nappal pedig a babáknak csupán 40%-a alszik legalább egy alkalommal 1,5 órát vagy annál többet, az alvásaik többsége rövidebb, 30-60 perces csupán.
A rövid alvás oka 3 hónapos kor után már nem csak a baba felszínesen alvós természetéből fakadhat, hiszen eddigre már vannak mélyebb alvási szakaszok is (bár még nem túl hosszúak), hanem gyakran az az ok, hogy valami megzavarja a babát alvás közben.
3-4 hónapos kor között egy jelentős idegrendszeri ugrás történik a kicsi szervezetében, ami miatt hirtelen elkezdi másként érzékelni a zajokat és a fényeket a környezetében, emiatt előfordulhat, hogy olyan zajokra és ingerekre is felriad, amik addig nem zavarták. Éppen ezért ebben a korban már különösen fontos, hogy a kicsi zavartalan környezetben aludjon.
A fogzás, illetve bármilyen egyéb fájdalom is okozhat ébredéseket. 3-4 hónapos kor előtt  (de többnyire 3-6 hetes korban) gyakran a hasfájás és az emésztőrendszer akklimatizálódása révén jelentkező emésztési problémák okoznak idő előtti ébredéseket, de állhat a háttérben szájpenész, reflux, száraz levegő miatti orrdugulás és még számtalan más ok is.
Amikor a baba valamilyen új mozgásformát tanul, akkor a felszínes alvási szakaszban ezzel a mozgással felébresztheti magát. Például félálomban átfordul, de még nem tud visszafordulni, vagy felül-feláll, de még nem tud visszafeküdni stb. Ezek a problémák csak átmenetiek, 1-2 hét után többnyire elmúlik az újdonság varázsa és már félálomban is képes visszafeküdni a kicsi, de mérsékelhetjük őket, ha hálózsákban altatjuk a babát, amiben nem tud annyit mocorogni álmában.
8-9 hónapos kor után az alvással kapcsolatos problémákat gyarapíthatja a szeparációs szorongás is. Ilyenkor a közhiedelemmel ellentétben nem azért ébred a baba, mert eszébe jutott anya, hanem valami más ok miatt ébred fel (pl. mert fogzik vagy éhes), de ilyenkor nem nyugszik meg pusztán attól, hogy segítséget kap tőlünk (pl. megetettük), hanem próbál “őrizni” is, azaz altatás közben sokáig éber marad, mert attól fél, hogy elmegyünk a közeléből.
A babakocsi különös varázsa, hogy egyrészt nagyon “kuckós”, másrészt a szabadban, az oxigéndúsabb levegőn, természetes ingerek között a legtöbb baba sokkal jobban alszik. Babakocsifüggő babáknál a lakásban altatásnál segíthet, ha a kiságyat is kuckósabbá teszed (pl. babaszigettel) vagy babaöbölben, bölcsőben altatsz, lefekvés előtt alaposan kiszellőztetsz a szobában és a  mesterséges ingereket (rádió, tv, számítógép stb.) kikapcsolod.
A karikás szem nem feltétlenül jelenti, hogy nem kipihent a baba, a babák vékonyabb bőre miatt könnyebben látszik karikásnak a szem.
Az ébredés utáni nyűgösség az első 5-10 percben teljesen normális, sok baba egyszerűen morcosabban ébred, de utána jókedvű és érdeklődő lesz.
A sírva ébredés alkati sajátosság, amit az okoz, hogy a kicsi rögtön a mélyalvási szakasz végén riadt fel, de ez nem jelent automatikusan fáradtságot.
Ha a babádat az ébredés után még vissza tudod altatni az nem jelenti azt, hogy fáradt volt, a nyugodtabb vérmérsékletű babák a számukra kellemes, ellazító szokások (pl. szopizás, ringatás, összebújás) hatására könnyen elalszanak, ezért könnyebb túlaltatni is őket.
Ha bizonytalan vagy benne, hogy eleget alszik-e a babád, érdemes alvásnaplót vezetni, amibe feljegyzed, mikor mennyit aludt a nap folyamán a nappali és éjszakai alvásokat is beleértve.
A vérmérséklet, azaz az aktivitásunk szintje, velünk született személyiségjellemző. Már újszülött korban vannak sokszor bealvó, csendesebben síró, nyugodtabb babák és keveset alvó, izgágább csecsemők. Ez utóbbi csoport már az első napoktól sokat van ébren, intenzívebben és hangosabban sír, sokat mozog és rosszul reagál a változásokra (pl. nem szereti, ha egyik helyről a másikra pakolásszák, kiborul a babahordozótól vagy az autózástól).
A nyugodtabb babák nehezebben jönnek ki a sodrukból, hosszabban és mélyebben alszanak már kezdettől fogva, valamint az elalvás előtti ellazulás is könnyebb a számukra, míg az aktívabb, pörgősebb temperamentummal született gyerekek éjjel is élénkebben alszanak és sokkal nehezebben lazulnak el elalvás előtt.
A nyugodtabb baba is érzékeny rá, ha felborul a mindennapi rutinja, a napirendje és neki is fontos, hogy olyan módon altassuk el, ami számára a legkönnyebb ellazulást biztosítja. Ha rohanunk, kapkodunk, variálunk, azzal a nyugodtabb babát is nyűgösebbé tehetjük.
Az aktívabb, mindig pörgő babáknál pedig különösen fontos, hogy ingermentes környezetet biztosítsunk az altatás időtartalmára, elalvás előtt fokozatosan csökkentsük az ingermennyiséget és segítsünk a teljes ellazulásban. 
Egy alapjáraton izgágább babát sokszor a saját koordinálatlan mozgása tart ébren, ami miatt nem érzi biztonságban magát (ő még nem érti, hogy az előtte kalimpáló “valamik” azok a saját testrészei, szimplán csak veszélyforrásként érzékeli őket) éppen ezért nála sokat segíthet az elalvásban a laza pólyálás vagy egy takaróba csomagolás, valamint a besötétítés, a szűkebb helyen (bölcsőben, babaöbölben, babaszigetben stb.) altatás, valamint könnyebben ellazul, ha hason altatjuk.
Míg a nyugodtabb babákat gyakran a ringatás, a járkálás nyugtatja meg, addig az aktívabb babákat ez tovább ingerli és még kevésbé alszanak el tőle. Ehelyett sokkal könnyebben lazulnak el ölben, a kiságyba letéve, simogatva, cumizva és náluk különösen jó szolgálatot tehet a fehér zaj alkalmazása is az altatásban.
A fájdalomérzékelés már csecsemőknél is mutat nemi különbségeket, jellemzően a lány babák kevésbé reagálnak érzékenyen a fájdalomra, mint a fiúk. Ennek az az oka, hogy a fiúk éretlenebbek, amikor a világra jönnek, ezért sokkal érzékenyebben élik meg már az első hetekben a világhoz való alkalmazkodás és a vele járó kellemetlen érzetek (hideg-meleg, érintések, hasfájás, emésztés stb.) folyamatát is.
Ha a baba minden kis jelzésében egészségügyi vészhelyzetet szimatolunk és azon aggódunk, nem lesz-e baja, megnő a stresszhormon szintje a szervezetünkben, ami a baba számára azt jelzi, hogy valami gond van, éppen ezért ő is elkezd intenzívebben reagálni a különféle testi érzetekre. A legjobban úgy kezelhetjük ezeket a helyzeteket, ha túlagyalás helyett inkább csak felvesszük a babát és igyekszünk minél többet testközelben tartani (szoptatás, hordozás). Ezáltal ugyanis nem csak hamarabb megnyugszunk majd, hanem meg tudjuk figyelni a kicsit is: mikor van tényleg valami baja és mikor nem, mikor él át valóban fájdalmat és mikor nem.
A babák többsége testközelben érzi a leginkább biztonságban magát, illetve olyan helyzetekben, amik az anyaméhhez hasonlóak, mint például a pólya, a hason fektetés, a bölcsőben, babaszigetben vagy babaöbölben altatás, a kendőben hordozás vagy a szopival elalvás. 
A babák 20%-a hiperérzékenyen születik, azaz minden zajra, fényre erőteljesebben reagál és lassabban is dolgozza fel ezeket. Ők azok, akiknél tényleg számít, hogy az altatás alatt teljes csend legyen és akiknek minden képes elvonni a figyelmét, kizökkenteni az elalvásból és már kezdhetjük is újra az egészet, ha felriadtak félálomból.
Az anyaméhben a baba nem érzékeli igazán az éjjelek és nappalok váltakozását és mivel az alvása még felszínes, ezért jó darabig még éjjel is ugyanolyan aktív, mint nappal. Gyakran az anya várandósság alatti napirendjét követi: ha este későig aktívak voltunk fizikailag is, akkor az újszülött is a megszokott időpontig lesz aktív, ha korán keltünk, reggel ő is korán fog kelni.
Többször fordul elő a nappal és az éjszaka felcserélése a téli időszakban, mert ilyenkor szinte egész nap sötét van és kevesebbet megyünk ki a szabadba is.
Nagyobb korban a felborult napirend pl. utazás, betegség, napi szokások felborulása okozhatja az éjszaka és a nappal összecserélését vagy a napirend elcsúszását. Ha pl. nyaralni megyünk és megengedjük a gyerekeknek, hogy éjszaka is fentmaradjon, vagy más időzónába utazunk, esetleg egy betegség miatt nem a megszokott módon alszik a gyermek, utána átmenetileg elcsúszhat a napirend és egy darabig előfordulhat, hogy éjjel gyakran ébred vagy hosszasan ébren van a gyermek.
Az újszülöttnek meg kell tanulnia, mikor van nappal és mikor éjszaka, mint ahogyan az elalvás körülményeit és a hozzá kapcsolódó szokásokat is. Éppen ezért nappal ne a kiságyába tegyük le, amikor ébren van, a kiságyat csak elalvásra használjuk. 
Éjjel az etetésekkor ne kapcsoljunk villanyt, legfeljebb csak egy kis éjjeli fényt, ne beszélgessünk a babával, ne zajongjunk! Pelenkát sem kell minden etetésnél cserélni, csak akkor, ha bekakilt. 
Az éjszaka felébredő, visszaaludni nem tudó kisgyereket se szórakoztassuk, ne beszélgessünk, játsszunk vele, ne kapcsoljunk tévét! Magunk mellé vehetjük, ha nem tud visszaaludni, megszoptathatjuk, simogathatjuk, de egyértelműen jelezzük felé, hogy éjjel van és aludni kell.
Az elektronikus eszközöket tartsuk távol a baba ágyától! Ne menjen a babával egy szobában a tévé, ne zizegjen a mobil, a tablet, ne villózzon a számítógép! Ezek nem csak a baba, de a mi alvásunkat is rosszabb minőségűvé teszik.
Altatásnál legyen teljesen sötét a szobában (legfeljebb egy kis jelzőfényt használjunk). Éjjel, ha a baba felébred, legyen teljesen sötét a szobában, ne kapcsoljunk villanyt!
Sokat segíthetünk a babánknak, kisgyermekünknek a könnyebb elalvásban, ha a lefekvés előtti 1 órában fokozatosan lejjebb vesszük a lakásban a fényeket, nem égetünk feleslegesen villanyokat, a csillár helyett csak a kislámpa ég, a lefekvés előtti meseolvasásnál csak gyengébb világítást használunk.
Télen is ügyelni kell rá, hogy ne fűtsük túl a szobát, ne öltöztessük túl a babát, mert ez nyugtalanabb alváshoz, gyakrabb ébredéshez vezet.
Éjjel csak akkor használjunk a babával egy szobában klímát, ha az nem a babára fújja a levegőt és ne hűtsük túl a szobát, egyszerre mindig csak 2 fokkal hűvösebbre hűtsünk, mint amennyi a lakásban van, különben megfázik a baba.
Akkor sír ébredéskor, ha közvetlenül a mélyalvási szakasz végén riadt fel, ez a felnőttek által is ismert elbóbiskoltam a fotelben és 15 perc múlva felébredtem és kicsit még kóvályog a fejem-érzés, a felszínes alvási szakaszban valamilyen rossz testi érzet, éhség vagy külső inger hatására ébred fel,
Az újszülöttek gyakran ébrednek sírva. Ennek az az oka, hogy ők többnyire az éhségre ébrednek fel és ébredés után azonnal “jelzik”, hogy üres a pocak. Ilyenkor – mindegy, hogy az óra szerint mennyi idő telt el – érdemes megetetni őket.
A fogzás időszakában akár hónapokon át húzódik a kicsi ínye, nyálzik, egyéb kellemetlen tünetei is lehetnek (maró nyál, kisebb hőemelkedés, piros popsi, enyhe hasmenés stb.), ami megzavarhatja őt az alvásban.
Amikor intenzíven beindul a mozgásfejlődés, új dolgokat tanul a kicsi, ezeket gyakran a felszínes alvási szakaszban is próbálgatja, pl. felül, kúszik, forog stb. Ez az állapot általában elmúlik, amikor már stabilan használja az adott mozgásformát. Addig gyakran segít, ha hálózsákban altatod, mert úgy kevésbé tud félálomban mozogni.
Téves elképzelés, hogy a baba a cumi miatt ébredt fel. Mindig valami más miatt ébred fel, de a cumival altatja magát vissza. Ha viszont magától nem képes erre és nem alszik vissza, akkor általában nem a cumi a hibás, hanem valami más miatt ébredt fel a baba.
Az újszülöttek már alapjáraton is elég mozgékonyan tudnak aludni. Ez általában úgy néz ki, hogy mélyalvásban meg se moccan a kicsi, de a felszínes alvási szakaszban cuppog, a fejét forgatja, a karjaival hadonászik, de akár még sírdogál is. 
Amikor beindul a mozgásfejlődés az a ltatásnál ezeket tapasztalhatod mikor leteszed az ágyba, rögtön átfordul és vissza kell fordítani, különben sír, mert még nem tud visszafordulni, amikor leteszed az ágyba, rögtön felül vagy feláll és vissza kell fektetni, mert még nem tud magától visszafeküdni.
Amikor valami újat tanul a baba, akkor eleve éberebb és mivel éberebb, nem tud olyan könnyen ellazulni elalvás előtt, mint korábban. Ha eddig letetted és szépen elaltatta magát most átmenetileg ez nehezebb lehet. Itt is segíthet a hálózsák használata, illetve átmenetileg szükség lehet arra, hogy segíts neki az ellazulásban szopival, simogatással, popsipaskolással vagy akár esti mesével (minden babánál más az, ami működik). 
A babák általában a felszínes alvási szakaszokban ébrednek fel. Ha pl. a foga jön vagy éhes, akkor lehet, hogy amikor felriad, rögtön fel is áll (vagy ül) és úgy hív. Ilyenkor tehát nem a mozgása miatt ébred fel, hanem felébred és azért ül/vagy áll fel, mert hatékonyabbnak érzi, ha így hívhat téged.
A visszafordulás elsajátítását tanítani nem igazán lehet, de gyakorolhatjátok úgy, hogy egy takaróra fekteted és óvatosan görgeted benne a babát hátról hasra és hasról hátra a takaró két szélének segítségével, ez rávezeti, hova is kéne tenni a karját ilyenkor, hogy ne legyen útban, ne szoruljon maga alá stb.
Az újszülöttnek az ösztönei azt diktálják, hogy testközelben van biztonságban. Számára a szülei közelsége az életbenmaradást jelenti. Ha nincsenek testközelben, azonnal bekapcsol a “jelzőrendszere” és sír. Vannak olyan nyugodtabb babák, akiket csak úgy le lehet tenni és nyugodtan nézelődnek, ez részben a baba veleszületett temperamentumából fakad, részben abból, mit tapasztalt a világból, mennyire válaszkészen fordultunk felé.
Ha annyit lehetnek karban, ölben, kendőben, azaz testközelben, amennyit csak lehetnek akkor könnyebben feldolgozzák a külvilág kellemetlen ingereit (zajok, fények, hőmérséklet, éhség, fájdalom stb.),hamarabb átveszik a mi ritmusunkat és megtanulják, mikor van a nappal és az éjszaka,kialakul benne a világba vetett alapvető bizalom, a biztonságérzet, ezért kevésbé lesz nyugtalan, sírós,mi is jobban fogjuk tudni mikor mire van szüksége, mikor mit jelez, könnyebben ráhangolódunk a babára.
Tudni kell, hogy a babáknál természetes, hogy az ágyba letéve kicsit még fészkelődnek, mozgolódnak, “altatják magukat”.
Hanyattalvó babáknál az ingerek kizárásában segíthet a kiságy fölé szerelt baldachin (vagy ennek hiányában egy tetrapelust is a kiságyra szerelhetsz csipeszekkel, de ügyelj rá, hogy a baba ne érje el!)
Ha hasonfekve alszik a baba, akkor eleve kevesebb nehézséget szokott okozni az altatás. Ilyenkor lefektetve a kicsi néha fészkelődik, forgolódik, nyögdécsel, ilyenkor keresi a helyét. Nem kell kivenni őt, várd meg, amíg befészkeli magát, ha nyugtalan simogasd a hátát vagy csak legyen rajta a hátán a kezed, hogy érezze a közelségedet, ettől megnyugszik.
Túlpörgött állapotban pedig azt tapasztalhatod, hogy nem akar elaludni, pedig már majd lecsukódik a szeme, továbbra is pörög, bohóckodik vagy csak sírdogál, de közben 1-1 felpörgött időszak között az álmosság jeleit mutatja.
5-6 hónapos koráig a baba úgy gondolja, mindig vele vagyunk, ezért nem sír, ha anya elmegy otthonról vagy leteszi a kiságyba. Nagyjából fél éves kor körül, de legkésőbb 9-10 hónaposan már megjelenik nála az ún. szeparációs szorongás jelensége, amikor sírni kezd, ha anya kikerül a látóteréből és félelemmel tölti el az elválás élménye.
Sok babát megnyugtat, ha nem alvósállatkát, hanem anya egy tárgyát kapja meg, pl. póló, kispárna, ami “anya-szagú” (a biztonságra itt is ügyeljünk, a babának még nem kell párna az alváshoz, a túl nagy pólót pedig magára húzhatja, ezért inkább terítsük alá, mintegy lepedőként, a legjobb választás biztonsági szempontból talán egy kisebb kendő, amit 1-2 napig magunkon viselünk)
9-10 hónapos kortól már bevezethetünk alvósállatkákat is, amik segíthetnek a megnyugvásban és az elválásban, ezt a legtöbb baba nem fogadja el azonnal, úgy lehet hozzászoktatni, hogy minden egyes altatást a szokott módon végzünk, de odatesszük a kicsi mellé az alvósállatkát is, így hamarosan hozzászokik, része lesz az állatka is az elalvásnak.
A rövid alvás oka a baba alvásciklusában keresendő. Az újszülött még nagyon felszínesen alszik, rövid töredezett az alvásciklusa, amiben még csak nagyon rövid mélyalvási szakaszok vannak. Sokszor úgy tűnik ébren van (a szeme nyitva vagy félig nyitva), de valójában alszik, máskor azt hiszed, mélyen alszik, de aztán hirtelen felriad.
Ahogy az idegrendszer fejlődik, a baba alvási szokásai is változnak: megtanulja, mikor van a nappal és mikor az éjszaka és a mélyalvási szakaszok egyre hosszabbak lesznek. 6-8 hetes kor körül, nagyjából 45 perc egy teljes alvásciklus hossza, ebből nagyjából 25-30 perc a mélyalvás és 10-15 perc a felszínes alvás. Magyarán szólva, ha a babát 10 percig altatod és leteszed a kiságyba, még kb. 25-30 percig fog mélyálomban aludni, aztán újra felszínes alvási szakasz következik.
Az újszülöttekben nagyon erős a szopizásra az ösztön (ultrahangfelvételekből tudjuk, hogy már magzati korban is sok baba szopja az ujját) és könnyen megnyugszanak az anyamellen. 
Sok baba el is alszik az anyamellen, aminek több oka is van,a szopizás még fárasztó az újszülött számára, néha lehet is látni, mennyire “dolgozik” a kicsi, van, amelyik meg is izzad a nagy munkában,az újszülötteknél nincs éles határ az alvás és az ébrenlét között, sok a félálomban töltött idő, némi szopizás után hajlamosak mélyen bealudni, aztán hamarosan felébrednek és újra szopiznának.
A baba emésztése nagyon gyors, ha ritkán vagy időre etetik, mohó lesz, gyorsan akar enni (mert már nagyon éhes), ezért több levegőt nyel, hajlamos túlenni magát és jobban fáj a pocak is. Ha többször kevesebbet ehet, a mohóság és a túlevés elkerülhető.
Amíg az újszülött kicsike és szinte összefolynak az etetések, ennek nincs jelentősége, később pedig észrevehető különbség lesz az etetések között (ilyenkor többet, hosszabban szopizik a baba) és az altatás között (ilyenkor rövidebben szopizik és hamarosan elalszik, a kiszívott első tej inkább csak szomjcsillapító).
Letenni akkor lehet, amikor elengedte az anyamellet és láthatóan mélyen alszik, ez nagy átlagban 20 percet vesz igénybe (de a nagyobb, rutinosabb babák van, hogy 5 perc alatt is elalszanak cicin, ha pedig még nem igazán álmos a baba, akkor lehet, hogy tovább tart a dolog)
Ha csak cicivel a szájában alszik el az újszülötteknél ez természetes és ösztönös tevékenység, ők hosszasan szopiznak, néha akár 1-1,5 órát is.  Ebben az időszakban célszerű türelmesnek lenni velük és annyit szoptatni igény szerint, amennyit csak lehet, így kiismeritek egymás szokásait, a kicsiben kialakul a biztonságérzet és hamarosan rátalál a saját alvás-ébrenlét-evés ritmusára is.
Kutatások is kimutatták, hogy az együttalvós babák felszínesebben alszanak, hiszen anya közelsége lehetővé teszi, hogy megkapják a szükséges éjszakai gondoskodást. Fontos tudni, hogy ez egyáltalán nem jelent hátrányt (csak a szülők számára kellemetlen), később az idegrendszer fejlődésével (nagyjából 2 éves korra) ugyanúgy kialakulnak náluk a mélyalvási ciklusok, mint a többi babánál.
Ha nem elég álmos a baba, amikor altatni kezded, a cicin talán bealszik, de amikor el szeretnéd venni tőle, arra felébred, mert csak felszínes álomban volt. 
Ha órákig kell altatni a babát, akkor biztosan nem volt még álmos, amikor altatni kezdted. 
Nagy változások idején, mint amilyen a járás- és a beszédtanulás időszaka, a baba újra gyakran kérheti a cicit nappal, akár óránként többször is. Ennek az az oka, hogy számára a szopi lelki szükséglet is, biztonságot és erőt nyer belőled és ez segít neki feldolgozni a lassan elveszített csecsemőkort és átlépni a kisgyerekkorba.
A cicin altatott babát is lehet ahhoz szoktatni, hogy néha másként aludjon el. Ehhez jó megismerni azt, hogy ő milyen módon tud a legkönnyebben ellazulni (minden babánál több van). 
A bölcsiben megtanulja, hogyan kell ott elaludni, fáradtabb is lesz majd a sok élmény miatt. Persze az első napokban lehetnek nehézségek, viszont ha hosszabb távon sem megy a bölcsiben alvás, akkor általában nem az altatás módja az ok, hanem az, hogy a kicsi nem bízik az új környezetben, nem kötődik az óvónénihez és nem bízik benne, nem tud ellazulni még az új feltételek között (pl. mert zajosak a gyerekek, kényelmetlen az ágy, besüt a nap). 
Hogyha a baba álmát semmi nem zavarja (nem fogzik, nem fáj a torka, nincs bedugulva az orra stb.), akkor képes hosszabb szakaszokat (korának megfelelő mértékben 3-6 órát) átaludni éjszaka és csak ritkán kel fel (amikor éhes). 
Tapasztalatok szerint a legtöbb kisgyerek idővel magától is elhagyja a szopizást és megtanul másként elaludni. Persze, amikor már látod, hogy magától is ritkulnak a szopizások vagy, ha egészségügyi okok miatt szükséges, akkor le is szoktathatod róla, de ha nincs rá egyéb ok, érdemes megvárni, míg a saját tempójában elhagyja.
Amit a baba a nap folyamán eszik, az délutánra kezd megemésztődni. Ilyenkor feszül, puffad a pocak, a baba pukizna, de nem megy, esetleg már aktuális lenne a kaki is, de mivel még éretlen a kicsi emésztése, ez nem megy magától.
Ha anyatejes, amit te megeszel, abból is “kap” és ez is okozhat nála pocakproblémákat.
Ha azt látod, hogy az etetéseknél ki-be kapja az anyamellet, vagy rövid szopizás után abbahagyja az evést és sírni kezd, esetleg evés után közvetlenül kezdi el a nyűgösködést, fektesd a hátára, húzd fel a két térdét a pocakjához és a combjait lassan kifelé köröztesd, ez segít beindítani a bélmozgásokat és távozni a pukinak-kakinak.
A legtöbb baba magától hosszabban van ébren esténként lefekvés előtt, mint nappal két alvás között, azonban néhány hetesen ezek az ébrenléti időszakok még nagyon megterhelőek a kicsik számára.
A legtöbb baba 3-4 hónapos korra kinövi az “ok nélküli” délutáni-esti nyűgösködést, amiben sokat segít az is, ha odafigyelsz az igényeire és a későbbiekben is ügyelsz rá, hogy napközben eleget pihenhessen, ne legyen túl sok az inger és ne pörögjön túl, valamint kialakuljon a megfelelő esti rutin, ami segít a kicsinek az elalvás előtti ellazulásban.Legk
A túlfáradás leggyakrabban előforduló oka pontosan a túl kevés alvás. Ez így egy saját farkába harapó kígyó: a baba nem alszik eleget, ezért fáradt, ezért még kevesebbet tud aludni. De mennyi is a túl kevés? Számtalan táblázat van a baba alvásigényéről, de természetesen nagy egyéni eltérések lehetnek ezzel kapcsolatban. A legtöbbet az segíthet, ha megfigyeled, hogy a babánál nagyjából milyen hosszú az az idő, amennyit ébren tud lenni anélkül, hogy az álmosság első jeleit mutatná. 
Sokan azt hiszik, az ásítás, a fül- és orrdörzsölés az álmosság legfőbb jelei, de sok baba ezeket nem csinálja vagy már jóval korábban mutatja, mint ahogyan elálmosodna. Biztosabb jel az, hogy ahogyan a baba elálmosodik, egyre nyűgösebb lesz. A korábbi tevékenységei már nem kötik le, kézben tartva is nyűgösködik, már te sem tudod lekötni se figyelemeltereléssel, sem játékkal. Ez az a pont, amikor a legkönnyebben el lehet altatni.
Ha a baba nem alszik el akkor, amikor már nagyon álmos, a szervezete kortizolt és adrenalint kezd el termelni, ami ébren tartja őt, ez pedig ébren tartja őt, ugyanakkor stressz alakul ki náluk.
Ha ilyenkor magában sírni hagyják a babát – ahogyan sajnos a mai napig több könyv és gyakran még szakemberek is javasolják – még több kortizol termelődik és a baba további stresszt él át.
Az alvás alatt a gyermek feldolgozza a vele történteket. Ha túltelítődik ingerekkel, többet kell feldolgoznia, azaz nyugtalanabbul aludhat. 2 oka lehet annak, ha nem tudja a kicsi feldolgozni az ingereket: átlagnál érzékenyebb gyermek,túl sok inger éri.
A gyerekek nagyjából 20%-a hiperérzékenyen születik, azaz az átlagnál fogékonyabb az ingerekre és nehezebben dolgozza fel őket. A hiperérzékeny gyerek könnyen összerezzen kisebb zajokra is, fogékonyabb a színekre, ízekre, hangokra, de pl. még azt is jobban észreveszi, ha a rugdalózójában a nyakánál nyom a címke, vagy kényelmetlen a lábánál a zokni varrása. Már néhány hetes korban is sírósabb, nyugtalanabb, ingerlékenyebb lehet emiatt.
Az érzékenyebb gyerekek jobban igénylik az állandóságot, a napi rutint, nehezebben reagálnak a változásokra, igénylik, hogy kipihenhessék magukat és nagyon nyűgösen viselkednek (sírnak, hisztiznek), ha fáradtak.
A csecsemők szinte falják az új ingereket, élvezik a világ felfedezését, azonban néha túl sok a jóból. A mai világ tele van felesleges ingerekkel, amik túlterhelhetik a kicsi még fejletlen idegrendszerét. Mi már szinte észre sem vesszük, ha a háttérben megy a tévé házimunka közben, a baba észleli, közben játszik, mégis megfigyelhető, hogy hamarabb lesz nyűgös és fárad el így, mint háttérzajok nélkül. 
Érdemes a lehetséges minimumra csökkenteni a kicsi életében az ingereket és a mesterséges ingerek helyett inkább a természetesekre helyezni a hangsúlyt (a természet zajai kevésbé fárasztják le, mint a pláza zsivaja). A lakásban lehetőség szerint ne legyen háttérzaj, ne nézz tévét a baba mellett (még akkor sem, ha nem nézi, a hangot akkor is hallja és a villózást is érzékeli)! 
Ne legyen a kicsinek túl sok játéka elől egyszerre (ennek úgyis csak az a vége, hogy kiszórja), jobb, ha csak néhány van elől és ha megunta őket, elteszed és másikat veszel elő.
Estefelé, lefekvés előtt tudatosan kezdjétek el csökkenteni az ingereket:ilyenkor már ne nézzen hosszasan tévét a kisgyerek,a pelenkázás, öltözés már csak kislámpa fényénél történjen, ha szopizik lefekvés előtt közben ne égjen a lámpa, ebben az időszakban ne menjen hangosan a lakásban a tévé, a zene.
Kialvatlanságról akkor beszélünk, ha a baba teljes napi alvásigénye jóval alatta marad az életkorára jellemző napi alvásigénynek ÉS a kialvatlanságnak más jelei is jelentkeznek nála:érdektelenség a játékok iránt, az ingerek látványos kerülése, gyakori szemdörzsölés, füldörzsölés,nyűgösség, ingerlékenység, nyafogás, fáradékonyság.



